Манна̄ни̇ э̄дэп Пиледэ̄ нэмдыквáт.
Э̄д Ӄолдыт то̄пӄыт а̄мда.
Кыгеп Пряк нэмдыквáт.
Пряк Ӄолдóнд чанҗэ̄шпа.
Пряк азá чанҗыӈ э̄я.
Пиледэ̄ азá варӷ э̄д э̄я.
Ӄулат азá котик элáт.
Пиледэ̄ӷыт шӧ̄шӄула варкáт.
Таблá кундóк тавтя̄т варкáт.
Сва̄ӄ элзáт.
Нынд мади̇нди̇ ӄула, ӄвӭ̄лчинди̇ ӄула варкáт.
Пиледэ̄ӷыт вес тебылӷýла ӯдят,
налӄýла най ӯдят
али ма̄тӄын а̄мдат – ма̄тӄи̇ налӄуп э̄я.
Э̄дэӷыт котиӈ кыба̄мыла э̄ят.
Ми̇на̄н о̄ӷлҗэшпи̇ ма̄т э̄я.
Тавтя̄т тапóт шэдса̄ры шэдыя о̄ӷлҗэшпи̇ кыба̄мыла о̄ӷлҗэшпызат.
Таблá сва̄ӈ о̄ӷлҗэшпат.
Ми̇на̄н кыба̄мыла сва̄ӈ, танзýй, ӯдинди̇ э̄ят.
Таблá котик тяптэ̄лап танýт.
Таблáзэ сва̄ӈ э̄я.
Ӧ̄дыт кыба̄мыла сеӷ погáланд кыбá ма̄тлап ме̄шпат.
Кыба̄мыла таыт ӄвӭ̄лчыгу, ӯргу на̄дырнат.
Кыба̄мыла кат тольдьзэ няжырнáт, кӧндзэ на̄дырнат ӄваагу.
Ми̇на̄н арáт сва̄ӈ э̄я.
Котик чобырлап э̄я, пӯнлап э̄я, свӭ̄шӄыноллап э̄я.
Налӷýла, кыба̄мыла чобырп таӄле̄шпат (вадэ̄шпат).
Тебылӷýла свӭ̄шӄынҗле ӄваáт, маде̄ччыгу.
Кужáт сорымажó оптотимба, ӄула пӯнлап ӄоронҗэ̄нд тӣр вадэ̄шпызат.
Пиледэ̄ӷыт ӄула сы̄рлап, конэргалап, сыбындя́лап, кӧндлап, теле́ӈгалап, канáлап варáт.
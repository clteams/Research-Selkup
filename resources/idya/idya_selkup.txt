Ӣдя.
Ӣдя э̄за кыбы́лдикай.
Калымба азӭткалӭк и авӭткалӭк.
Авӭт кӯмба куша́й под̂ Ӣдя тэ̄лымба.
Азыт мадёнд кванба сӯрӭм кватку, аза тӧ̄мба.
Ӣдя элза̀ азӭннан аве́нна̀н.
Ӣдя орӭмба варгыӈ и вэсь кытьватпа, маткындо кутидэ̄ли̇ азы квая̄ва.
Альдига кыгза Ӣдя э̄за оруссэ ӄуп, ӄвая̄зӭ мадёнд̂, квылаҷлэ.
Оккыр пот свэ́си̇к котиӈ э̄за.
Табӭм нāда таккылгу и мэ̄гу.
Альдига Ӣден квэрза: "Чаҗлай мадёнд таккылгу свэшкын мэ̄гу и мэрӭмгу́".
Ӣдя ӭҗалгус: "Кваллā́й!"
Табла омдāдыт кыба андо́нд и кванна́дыт.
Ҷаҗӭзыт, ҷаҗӭзыт медā́дыт ӱдӭрнā́дыт.
Кыба андогынды ҷанҗлэ мадё́нд.
Свэ́шк алдя котиӈ котиӈ.
Табла свэшкын таккӭлба́дыт коронҗэнд
и ты́гылышпанды́т кыба андо́нд.
Тырыгын кыба анд.
Кыгэ́лымба́дыт ҷаҗӭгу мāт.
Ӣдя, мат квэ̄дяӈ ко́ранҗэм.
Тат кӧшклэнд иллэл ӄоранҗэ́м.
Тадлэл тӭкка́.
Ӣдя ӄва́сса̀ ӄорӭнҗэ́тко, а пая́га омда кыба андо́нд, кванна пелга́лын.
Ӣдя калымба натя́н мадё̄ӷын.
Таб ларымба и тӱ̄рза ларымблэ.
Ӣдя колдя, свэшк котиӈ эя таккылэ́шпад пелгā́лык.
Пелгā́лык Ӣдя шаккымба, куднай табым аза амба́дыт.
Ӄарыӈ пая́га тӧ̄мба.
Ӣдя ӭҗа́лгвус.
Мат аза ларымбам пелгā́лым.
Кванҗак и свэшкым таккӭлҗэ́нҗам.
Иде орамба варгӭм.
Сывай орсуй тыбылгум.
Аза, се́мила̀с, се́мила̀с, мат ню̈ньдям.

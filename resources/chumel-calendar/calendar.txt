Чу́мэл календарь.
Чу́мэл календа́рьӷэт ко́чек аре́д.
Ка́жна квэ́лэн — онҗ квэ́лэл аре́д.
По́тӄэт а̄ ко́чек квэ́лэл аре́д.
Э̄йӓт ху́рут ай ти̇гэлху́рут аре́дла, орве́шпэдэл ай вадэ́шпэдэл ҷо́борп аре́д, фэ́рэл, уру́к ка́ндэл аре́д ай арк.
Ва́нҗел аре́д, квэ́гэрэл аре́д, ши́дэл аре́д, ко́рэл аре́д, нӱл аре́д, нева́т аре́д, варг ка́ндэл аре́д, мярг пу́эт квэл конда́лбэл аре́д, лы́мбэл аре́д, шэ́пкал аре́д, Печа́л аре́д, ха́нгэл аре́д, нева́т аре́д, но́дэл аре́д, квэ́лэл аре́д, ка́рба квэ́лал аре́д, нынка́л аре́д, ҷо́бор орве́шпэдэл аре́д, ҷо́бор вадэ́шпэдэл аре́д, фэ́рэл аре́д, ӧт ка́ннэмбэл аре́д.
Мат кадле́бе ти̇́гэнд, канду́к ми̇ аре́длап квэ́рат ру́жэл-җӓре́. 
Ва́нҗел аре́д — на аре́д, кужа́т ру́жэл календа́рьӷэт июль-август. 
Ва́нҗэл аре́ӷэт фаӄ квэ́лҷэгу кунда́ӄӄэт то́нӷэт — нача́т ко́чек ванҗ. 
Ӄу́ла вадэ́шпадэт ҷо́борп — ҷо́бор вадэ́шпэдэл аре́д.
Квэ́гэрэл аре́д — на аре́д, кужа́т ру́жэл календа́рьӷэт август-сентябрь. 
Квэ́гэрэл аре́ӷэт квэ́лҷэдэл ӄу́ла квадэ́шпат уру́к варг квэлп.
Ши́тэл аре́д — на аре́д, кужа́т ру́жэл календа́рьӷэт сентябрь-октябрь. 
Шит аре́ӷэт фэ́ра — фэ́рэл аре́д. 
Ко́рэл аре́д — на аре́д, кужа́т ру́жэл календа́рьӷэт октябрь-ноябрь. 
На аре́ӷэт ӄвэ́лҷэдэл ӄу́ла квадэ́шпадэт ко́чек ко́рлап. 
На аре́ӷэт кандэ́җешпа ӱт кыге́ӷэт — ӧт ка́ннэмбэл аре́д. 
Нӱл аре́д — на аре́д, кужа́т ру́жэл календа́рьӷэт декабрь—январь. 
Нӱл аре́ӷэт нӱ пӱ́шпэҗӓ. 
На варг ка́ндэл аре́д.
Варг ка́ндэл аре́д — на аре́д, кужа́т ру́жэл календа́рьӷэт январь-февраль. 
На аре́ӷэт уру́к тӓша́ по́нэӷэт. 
Ӄу́ла квадэ́шпадэт нева́лап.
Квэл конда́лбэл аре́д — на аре́д, кужа́т ру́жэл календа́рьӷэт февраль-март. 
На аре́ӷэт квэл аӷа́ ко́чек, квэл конда́лба. 
Лы́мбэл аре́д — на аре́д, кужа́т ру́жэл календа́рьӷэт март-апрель. 
На аре́ӷэт лымб ме́шпат пе́дэп.
Печа́л аре́д — на аре́д, кужа́т ру́жэл календа́рьӷэт апрель-май. 
Печа́л аре́ӷэт орра́лешпат варг печа́п. 
На аре́ӷэт ха́нгла пӱ́рмэшпат. 
Нева́нан че́лыешпат кыба́ нева́ла.
Но́дэл аре́д — на аре́д, кужа́т ру́жэл календа́рьӷэт май-июнь. 
Но́дэл аре́ӷэт квэ́лҷэдэл ӄу́ла фаӄ квадэ́шпадэт но́дэлап.  
Квэ́лэл аре́д — на аре́д, кужа́т ру́жэл календа́рьӷэт июль. 
Квэ́лэл аре́ӷэт квэ́лҷэдэл ӄу́лан по́ӄӄонд ту́дрешпат ла́ла, пеҗе́ла, ка́зала, нырша́ла ай арк квэл. 
Ка́рба квэ́лэл аре́д — на аре́д, кужа́т ру́жэл календа́рьӷэт июль-август. 
На аре́ӷэт квэ́лҷэдэл ӄу́ла ме́шпат ка́рбалап. 
Нынд ти̇ тӓну́ӷалт чу́мэл аре́длап ай тӓну́ӷалт, кайп ме́шпадэт ӄу́ла, ху́рула, ти̇гэлху́рула, кай эйӓ по́нэӷэт. 
